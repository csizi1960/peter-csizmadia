<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
<head>
<title>Han Tengri</title>
<meta http-equiv="Content-Type" content="text/html; charset=utf-8">
</head>
<body>

<h2>Han Tengri</h2>

<p>
A Föld legészakibb hétezres csúcsa. Közel szabályos piramis alakja a
Matterhornhoz és az Ama Dablamhoz teszi hasonlatossá. Türk, hun és mongol
nyelveken a <i>han</i> vagy <i>kán</i> uralkodót jelent, a <i>tengri</i> vagy
<i>tenger</i> pedig ég, felsőbb szellemek vagy Isten. Han Tengri tehát az Egek
Ura vagy Égi Szellemek Ura. Valaha a Mennyei Hegyek (Tian Shan vagy Tengri
Tag) legnagyobbikának hitték. Csak 1943-ban állapították meg szovjet
térképészek, hogy van egy kb. 500 méterrel magasabb csúcs tõle 18 km-re délre.
A Pobeda (Gyõzelem) &mdash; ahogy elsõ megmászói elnevezték (V.  Abalakov,
1956). A Han Tengri tehát csak Kazahsztán legmagasabb hegye. Egyike a volt
Szovjetunió területén található öt hétezresnek, melyeknek megmászása a
hópárduc cím elnyerésének feltétele. <a name="elevation">Magassága</a> több
forrás szerint is "csak" 6995m, de ez az érték a legmagasabb sziklás pontra
vonatkozik. Csúcsát vastag hó- és jégréteg fedi, így legmagasabb elérhető
pontja valójában 7010-7020m is lehet.  A Tian Shan legnagyobb gleccserei
veszik körül, a Dél-Inilcsek (60km) és az Észak-Inilcsek (35km).
</p>

<p>
A Dél-Inilcsekről indul a klasszikus út (M. Pogrebeckij, 1931). Ezt
választották az első magyar megmászók (Bazsantik János és Klotz Róbert, 1989),
valamint az első magyar hópárduc is (Erőss Zsolt, 1991), ugyanis a déli
alaptábor közelében van a Tian Shan másik "hópárduc-hétezrese", a Pobeda
(7439m). Az út a Csapajev és a Han Tengri közötti nyeregig (5850m) "séta" a
hólejtőn, a nyereg fölött pedig sziklamászás a nyugati gerincen a csúcsig
(orosz skálán 5A). A nyereg alatti lejtő veszélyes, 2004-ben itt 11, 1993-ban
4 mászót vitt el a lavina. Az északi oldalon van a másik normál út. Ez
biztonságosabb, de jóval meredekebb (5B).  Egy gerinc mentén vezet fel a
Csapajev kisebbik csúcsára (6100m), majd le a nyeregbe, ahol egyesül a déli
úttal. Északról korábban még nem jutott fel magyar, bár próbálkozások voltak
2002-ben és 2003-ban. A könnyebb utak közé tartozik még északon a Kuzmin út,
ahol 2003-ban versenyt rendeztek, délen pedig a Márvány gerinc és a dél-keleti
gerinc (5B).  Az északi és a déli falon a nehézség 6A-nál kezdődik.
</p>

<p>
Hatfős csapatunk tagjai: Barna Dániel, Báthory Gábor, Csizmadia
Péter, Gulyás Zoltán, Varga György és Végh Zoltán. Bár
mindenkinek megvannak a maga elképzelései és az egyetértést nem visszük
túlzásba, egyvalamiben hónapokkal az utazás előtt megegyezünk: fel akarunk
jutni a Han Tengrire, mégpedig az északi oldalról. Nem mindegyikünknek van
viszont ínyére, hogy a normál út végig fix kötéllel van biztosítva, az pedig
senkinek, hogy az alaptáborba való helikopterezés egy gátlástalan árukapcsolás
folytán együtt fizetendő az "alaptábori szolgáltatásokkal", valamint a kötelek
rögzítésének ránk eső költségével. Mindez meglehetősen kommersznek tűnik, amit
csak egy "igazi" hegymászás ellensúlyozhatna, így felmerülnek ötletek más,
elhagyatottabb csúcsokkal és (új) utakkal kapcsolatban is. Viszünk hát
rengeteg vasat, csak a check-in-es hölgyek könyörületének köszönhetjük, hogy a
reptéren nem kell kifizetnünk a fejenként 10-15 kg túlsúlyt.
</p>

<p>
2005. július 16-án Almatiból mikrobusszal hat óra alatt érünk Karkarába
(2200m), a Kan Tengri társaság táborába. 17-én reggel tovább helikopterrel az
Észak-Inilcsek gleccserre, a Han Tengri alaptáborba (4040m). A
magasságkülönbség kissé fejbevág, de azért délután még teszünk egy kétórás
sétát felfelé a gleccseren. Estére beborul. Ilyen a jellemző időjárás,
általában inkább csak délelőtt süt a nap és ritka a csapadékmentes nap. A
hegyen, a normál úton persze rossz időben is lehet majd mászni, köszönhetően a
fix köteleknek.
</p>

<p>
Másnap messzebb jutunk, az alaptábortól egészen 6.5km távolságra és 400m
szinttel feljebb. Útközben Dani extrém fürdőt vesz egy gleccsertóban. Egyetlen
beülőben, kötélvégre kötve pottyan a jégtáblák közé, a tervezettnél kicsit
gyorsabban. A "mentés" a korábban összerakott flaschenzug nélkül, gyorsan,
zökkenőmentesen és megállíthatatlan folyik. Dani visszaemlékezése szerint
"puszta kötéllel rántottak ki és húztak végig a rücskös jégen, hiába
kiabáltam, hogy hagyják abba".  Továbbmegyünk, majdnem a gleccser felső
végéig, hogy megnézzük közelebbről a Przsevalszkij csúcsot (6450m), amellyel
kapcsolatban lennének bizonyos halvány tervek.  Azonnal füstté is válnak.
Visszafelé menet kinézek helyette egy ötezrest és egy szimpatikus sziklafalat,
melyről később ráadásul kiderül, hogy teljesen szűz. Hiába, a többiek nem
buknak rá. Dani is kinéz egy többnapos gerinctúrát, de ez az ötlet is
tiszavirágéletű.
</p>

<p>
19-én felmegyünk az alsó 1. táborba (4550m). A legkönnyebb szakasz; csak
gyalogolni kell a hóban, vigyázni a hasadékokkal és felkészülni az enyhe
lavinaveszélyre. Végh Zoli (VZ), Gyuri és én fenn alszunk. A többieknek eltérő
elképzelései vannak az akklimatizációról, lemennek. Az úton Dani alatt
beszakad a hóhíd egy lefelé szélesedő hasadék fölött. Lába a semmi fölött
kalimpál és csak a feje látszik ki, amikor sikerül megkapaszkodnia. Gulyás
Zoli (GZ) húzza ki egy hevederrel. Másnap reggel a felső egyesben (4660m)
felszabadul egy sátorhely, amit VZ-vel kihasználunk, felvisszük a sátrat.
Aztán le az alaptáborba, míg a többiek fel. Este Szerik, a rádiós és fordító
társaságában ingyen megvacsorázunk az étkezősátorban. A kaja kicsit gyanús,
lóhúsra tippelünk, de valójában csak birka lehetett.  Közben elindul a hegyre
a nálunk két héttel korábban érkezett iráni csapat.  Libasorban haladnak el
szellemi vezetőjük előtt, megcsókolják a Koránt és áldást kapnak. Mostantól
kazah hegyivezetőjükre hagyatkoznak.  Szereti őket az Egek Ura, tízből
kilencen ha lassú tempóban is (13 óra), de feljutnak majd a csúcsra. A gyaur
vegetáriánus Zoli viszont éjjel belázasodik és mindent kiokád, a tábori orvos
diagnózisa: agyödéma.
</p>

<p>
Zoli nélkül újra fel, a felső egyesben alszunk. Dani, Gábor és Gyuri terve az,
hogy a továbbiakban csak felfelé költözgessünk, vagyis ha egyszer ott aludtunk
egy táborban, akkor később már ne menjünk annál lejjebb. Kétségeim vannak az
ilyen módon való akklimatizálódás hatékonyságát illetően &mdash; lehet, hogy
az Aconcaguán bevált, de ez nehezebb terep. Mégis belenyugszom, nem akarok
lemaradni. Innentől végig nagyjából együtt mozog a csapat minimum kétharmada,
többször nem megyünk vissza az alaptáborba. 22-én mind az öten elindulunk a
kettes felé (5500m). Ez a szakasz keményebb és itt már mászni is kell, sziklát
és vízjeget is.  Jumárral persze nincs igazi technikai nehézség.  Én jóval a
többiek előtt, reggel 6-kor indultam és közel 6 órát másztam.  Eredetileg
bivakzsákban akartam volna fenn aludni, merthogy a sátornak egyelőre Zoli
miatt az egyesben kell maradnia.  A hóesés és a fejfájás azonban terveim
módosítására kényszerít, másfél óra délutáni "alvás" után letántorgok az
egyesbe.  A többiek csak feldepózzák a cuccot, ketten 5200m-en egy szikla
tövébe, ketten az irániak egyik sátrába rakják.  23-án GZ lázasan ébred.
Lemegy az alaptáborba, feljön helyette VZ, aki közben kiheverte az
"agyödémát".
</p>

<p>
24-én ismét öten megyünk a kettesbe és ezúttal visszük a sátrakat is. Zoli
hátrányban van, először jár ebben a magasságban, ráadásul súlyos hátizsákkal.
A következő nap csak pihenünk, de ez se hozza rendbe, ő is belázasodik.  26-án
ő le, négyen pedig felmegyünk a Csapajevre (6100m) feldepózni néhány cuccot.
Ez szintben kevesebb, de legalább olyan kemény, mint a kettesbe vezető út és a
sziklamászás is több. A végén idegölő hótaposás a csúcsig. Nekem összesen 6
óra a feljutás. Lassan ereszkedünk a fagyott, foszladozó, évtizedes köteleken,
amíg el nem húz mellettünk egy kazah, szakadt "ereszkedőkesztyűvel" a kezén, a
biztosítással nem sokat tökölve. Csak egy karabinert akasztgat. Ettől
felbátorodom, én is gyorsítok.  Bebizonyosodik, hogy a reverso itt nem működik
és a félszorító nyolcas sem az igazi.  Szerencsére még felfelé menet találtam
a hóban egy ereszkedő nyolcast. Egészen használhatónak bizonyul két csomó
között, ha azok elég messze vannak.  Egyébként inkább a kesztyűfék, amíg nem
függőleges.  Másnap pihenünk.  Közben megérkezik GZ az egyesből, ahol újonnan
jött alaptábori szomszédaink, a románok egyik sátrában aludt.
</p>

<p>
28-án négyen felköltözünk a nyeregbe (5850m), Zoli pedig a Csapajevig mászik
akklimatizálódni. A Csapajevről lefelé is fárasztó, puha hóban botladozunk. A
nyeregben erős a szél, gödröt ásunk a két sátornak és hótéglákkal kerítjük
körül. Ez segít valamit, de reggelre így is minden behavazva. 6 körül érkezik
fentről két amerikai, akik még tegnap indultak a csúcsra. Az Egek Ura
engedékeny volt, feljutottak, de keményen megszenvedték.
</p>

<p>
7-kor indulunk. Hosszú gyaloglás a hóban, Gyurival lehagyunk két kelet-európai
kinézetű fickót, akik a déli oldalról jöttek. Nem volt jó ötlet, most én
taposom a havat. Sebaj, a nyereg fölött jobb. Elérjük az első kötelet, innen
szikla. 6390m, 4. táborhely. Tovább. A pihenéseket rövidre fogom, megpróbálok
sietni. 6480m-en is egy lehetséges táborhely. A csúcs felé a felhők érdekes
táncot járnak, ezt videózni kell. Előhalászom zsebemből a digitális gépet, de
hiába, másodpercek alatt kihűl és kikapcsol: "BATTERY IS LOW". Mögöttem több,
mint egy kötélhossznyira halad valaki, a távolság nagyjából változatlan.
Feljebb az út a gerinctől jobbra megy, egy kuloáron fel, aztán jobbra ki,
6800m. Még egy kis sziklamászás, aztán hótaposás hullafáradtan, hosszú
pihenésekkel. A távolság csökken, feladom. Megállok, bevárom és előreengedem a
kelet-európai kinézetű fickót. Boldogan vánszorog előre szívni.  Lassan
követem, alig maradt erőm.
</p>

<p>
Ő már visszafelé jön, amikor 15:50 körül felérek a csúcsra, a zászlóhoz, ahol
a nyomai véget érnek. A zászlót tépi a szél, a feliratot nem tudom kivenni. A
hőmérő talán -10 &deg;C-ig menne le, ha megvárnám, de a szél miatt sokkal
hidegebbet érzek. A GPS 7001 métert mutat (a hiba +6m lehet), mégsem értem el
a legmagasabb pontot. A hegy még enyhén emelkedik, megyek tovább. Egy lépés
szokatlanul mélyre sikerül, talán hasadék.  Száz méterrel arrébb végre megvan
az igazi csúcs. Süt a nap, de alattam minden irányban felhők, csak a Pobeda
emelkedik ki közülük. A GPS szerint a magasság 7025m.  (Valójában talán 7019m,
ha itt is +6m a hiba.) Sietek a fotókkal, nehogy a szél közben eltüntesse a
nyomaimat. Vissza a zászlóhoz. Csúcsfotó itt is, állvány nélkül, mert azt
ekkora szélben reménytelen felállítani.  Lefelé menet találkozok 2-3
ismeretlennel, aztán Gyurival 6830m-en, aztán két amerikai, végül Dani és
Gábor 6800m körül, az utolsó kunsztos részen.  Náluk nincs jumár, "tisztán"
másznak és tibloc-kal biztosítják magukat. Így sokkal nehezebb, ráadásul már
kezd későre járni. Gábor visszafordul, megyünk lefelé.  Ereszkedés közben
legalább húsz alkalommal leesik az új hágóvasam.  Szürkületkor, fél 9 körül
érek a sátorhoz. Gyuri 6-ra ért a csúcsra, Dani kicsit később. A sátrakhoz
11-re, valamint éjfélre érnek.
</p>

<p>
Reggel fáj a fejem, ami jó indok, hogy azonnal lelépjek, amíg kemény a hó. A
többiek még maradnak. A Csapajevig a legrosszabb, 2 és fél óra.  Aztán már
szerencsére csak lefelé. Mindkét Zolival összefutok, amint felfelé igyekeznek,
GZ a hármasba, VZ a kettesbe. Összesen 8 óra alatt érek a nyeregből az
alaptáborba. A többiek másnap, 31-én érkeznek, miközben fenn GZ egyedül
próbálkozik a csúcstámadással. Sok a hó, visszafordul 6600m környékén.
Többször nem próbálkozhat, neki kell leghamarabb hazautaznia.
</p>

<p>
A társaságban nincs már motiváció további hegyi szívásokhoz, így egyedül kell
kihasználnom az alkalmat, amíg lehet. Sajnos minden vonzóbb hegy minimum
kétnapos program, amihez egyedül most se kedvem, se sátram &mdash; legalábbis
amíg az utolsó Zoli le nem hozza a nyeregből. Csak addig mehetek, ameddig egy
nap alatt is lehet.  Augusztus 1-én felmászok az alaptábor mögötti hegy, a
Bajankol 4650m magas mellékcsúcsára. Hosszú törméléklejtő, aztán max. II
nehézségű törős szikla.
</p>

<p>
Délután GZ leér az alaptáborba. Megérkezett Karkarából a másik magyar csapat:
Leto, Andi és Dénes. VZ a hármasba jutott.  3-án csapatunk kétharmada
helikopterrel távozik, Zoli a csúccsal próbálkozik, én pedig megmászom a Han
Tengri oldalában álló kis tornyot (4480m). Szintben 280m 30-50&deg;-os jég
&mdash; egy rövid szakaszon talán max. 70&deg; &mdash;, aztán 60m II-es
szikla. Zoli hajnali fejfájása miatt későn indul a csúcs felé. Rajta kívül
csak egy japán, de ő akklimatizálódni megy és a négyesnél visszafordul. Zoli
6700m-ig jut, onnan éjjel ér vissza a nyeregbe.  Fogytán a kajája és úgy
tudja, hogy 5-én jön a helikopter, így másnap elindul lefelé.
</p>

<p>
A japán ekkor indul felfelé másodszor és ezúttal el is éri a csúcsot 11 óra
alatt, míg két osztrák 9 és fél óra alatt. Ők nálunk jóval több időt szántak
akklimatizációra, ahogy szinte mindenki más is. Román szomszédaink kétszer
annyit &mdash; közülük a legerősebb nálunk másfél-kétszer gyorsabban tette meg
a C1-C2 utat. Csúcstámadásra viszont pont neki nem marad ideje; az időközben
elromló időjárás miatt csak ketten jutnak fel a négyből (8 illetve 10 óra
alatt). A másik magyar csapat nem jár szerencsével, megfázás, torokgyulladás
és hóesés tesz nekik keresztbe.  Dénes eljut a hármasig 16-án, de a rossz idő
miatt másnap elindul lefelé és a Csapajev alatt túlél egy lavinát, amit a
felette ereszkedő kazahok indítottak.
</p>

<a NAME="Turkisztanig"><h2>Utazás Türkisztánig</h2></a>

<p>
A helikopter érkezését elhalasztják egy nappal. 6-án másfél óra késéssel
jelenik meg, tesz két kört imponáló magasságban, látszólag a hétezer méteres
hegy felett, aztán elrepül. Nélkülünk.  Szerik szerint az utas "very
important client", akit csak nézelődni vittek, korábban pedig azért nem jött a
gép, mert baleset történt a déli oldalon és menteni kellett. Majd holnap
reggel, ígéri.  Reggel ismét lecuccolunk a leszállóhely mellett és várunk. Jó
a hangulat, egy orosz gitározik és énekel.
A hazautazásról lassan lemondok, de ebéd után csoda történik, jön! Egy
terepszínű katonai MI-8-as. Meglepődni nincs idő, percek alatt kell beugrálni
és már repülünk is. Egy déli gleccserről jövő utastól tudjuk meg azt, amit
"hivatalosan" még Karkarában sem ismernek be. Valójában már tegnap is a
katonai helikoptert láthattuk, ugyanis a régi gép lezuhant, összetört és
teljesen kiégett. Az első hírek szerint 15-en voltak rajta, de az esetről
jóval később tudomást szerző európai médiák már 22 főről számolnak be.  (Sőt
egy népszerű magyar tévécsatorna a helikopterrel lezuhant német "expedíció"
tagjait tudósokká lépteti elő.) Korábbi perui utunk jut eszembe, amikor
Danival csak két nappal késtük le a nagy lavinát az Alpamayo-n. Ezúttal
azonban nincsenek halottak, csak égési sérülések és egy lábtörés &mdash; az
utasok élve jutottak ki az égő roncsból.
</p>

<p>
A Karkarából Almatiba vezető úton se megy minden simán.  Kegennél, a
kirgiz-kazah határon lekapcsolják a már említett osztrák párt, vízumprobléma.
A sofőr visszaviszi őket Karkarába, közben mi két román mászó társaságában
főzőcskézünk a határon. Két órán belül folytatjuk az utat és éjjel 11-re már
Almatiban vagyunk, újra együtt a csapat.
</p>

<p>
Augusztus 8-án este ismét úton vagyunk, a cél Türkisztán. Az út kb. 13 óra,
beleszámítva az egyórás kényszerszünetet az útközben kigyulladt kerék miatt.
Hajnalban érkezünk és egyből meg is nézzük az egyetlen látványosságot. A
muszlim szent ember, Hodzsa Ahmed Jaszaui hatalmas mauzóleumát, amelyet Timur
épített a 14. században. A piacon Gábor felszed négy helyi csajt, akikkel
délután belülről is megnézzük. Este aztán én húzok vissza Almatiba; a többiek
még maradnak egy napig élvezni a 40 fokos hőséget. A buszom ezúttal is
lerobban, a javítás két óráig tart. Másnap a többiek is hasonlóan járnak.
</p>

<a NAME="Molodyozhny"><h2>Mologyozsnij</h2></a>

<p>
A Tian Shan északi részén, Almati és az Isszik-Kul tó között magaslanak az "Ili
folyón túli színes hegyek", a Zailijszkij Alatau. Valójában fehér hegyek is
találhatók itt; több 4000m feletti csúcs és az 5020m magas Talgar. Én egy
négyezrest keresek, amit (tudtommal) még nem mászott magyar.
</p>

<p>
Türkisztánból reggel érkezek Almatiba. Veszek kétnapi élelmet, felszedem a
mászócuccot a vasútállomás csomagmegőrzőjéből és délután 3 körül elindulok
kifelé a városból. Busszal utazok Medeu-ig (1700m), aztán taxival tovább.
Meglepően jó út vezet Csimbulakig (2300m), a helyi síparadicsomig, de feljebb
már csak meredek földút, amelyen a terepjárónak (Lada Niva) is nehézségei
vannak. 5-kor érünk egy 2470m magasságban levő házhoz, ahol a taxis szerint
alhatok és holnap innen kiindulva megmászhatom a Mologyozsnijt (4147m). Mivel
még nem látok semmit a hegyből, inkább továbbmegyek az úton. Hosszú gyaloglás
után este fél 8 körül 3300m körül vagyok és egyáltalán nem biztos, hogy jó
úton. Motorberregést hallok, két kazah jön lentről egy
terepmotor-kvadrociklivel. A hegyről nem tudnak semmit, ők is csak turisták.
Viszont mivel úgysincs jobb dolguk, felderítik nekem az út folytatását, sőt az
utolsó pár száz méteren el is visznek, egészen egy elhagyott épület-,
lakódoboz- és roncshalmazig (3440m). Ideális helynek tűnik éjszakára, ugyanis
közben eleredt az eső. De minden ajtón lakatot találok. Épp az ablakon való
bemászást fontolgatom, amikor ismét jó hírrel robognak felém a kazahok: embert
láttak. Tényleg, az egyik épületből fény szűrődik, hamarosan kutya is ugat. Ez
a meteorológiai állomás. Szergej és Szása dolgozik itt, vendégük a geológus
Dmitrij és két hölgy. Kapok teát, meleg ételt és felvilágosítást a
Mologyozsnij észak-keleti faláról. Szergej szerint 2B nehézségű jégmászás,
nagyjából bármerre is megyek pontosan. A leírás egybevág azzal, amit korábban
a Kan Tengris Szerik mondott &mdash; ezt az utat kerestem. Vodkázás éjfélig, a
magnóról Led Zeppelin és peresztrojka-korabeli orosz underground szól. Aztán
végre alvás, három napja először vízszintesen!
</p>

<p>
Kelés hajnal 4-kor. 5:20-kor indulok, egy óra alatt érem el a hegy lábát
(3650m), ahonnan két jégszerszámmal mászok. Szintben az első 200 méteren kb.
50&deg; az átlagos meredekség, aztán már csak 30-40&deg;. Csúnya idő jön. Esik,
feljebb havazik. A látótávolság lecsökken, de a gradiensirány jó lesz,
eltévedni nehéz lenne.  A csúcs alatti lankásabb részen hasadékok, itt már
csak azért mászom négykézláb, hogy be ne szakadjak. 8:20-kor érem el a csúcsot
(4147m). Közben megjavul az idő. Lefelé a keleti gerincen (1B) két óra alatt
érek vissza a meteorológiai állomásig.
</p>

<p>
Innen gyalog négy óra Medeu, közben bőrig ázom. Másnap láz és fejfájás, de
megérte. 13-án este repülünk haza.
</p>

<br>

<p align="RIGHT">Csizmadia Péter</p>

</body>
</html>
