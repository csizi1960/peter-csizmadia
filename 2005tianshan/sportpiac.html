<html>
<head>
<meta http-equiv="Content-Type" content="text/html; charset=utf-8">
</head>
<body>

<h1>Han Tengri</h1>

A Föld legészakibb hétezres csúcsa. Közel szabályos piramis alakja a
Matterhornhoz és az Ama Dablamhoz teszi hasonlatossá. Türk, hun és mongol
nyelveken a <i>tengri</i> vagy <i>tenger</i> jelentése Ég vagy a vele
azonosított Isten, a <i>han</i> vagy <i>kán</i> pedig uralkodó. Az Egek Ura.
A Mennyei Hegyek (Tian Shan vagy Tengri Tag) legnagyobbika egészen az 1930-as
évekig, amikor kételyek ébredtek iránta. 1943-ban pedig minden kétséget
kizáróan győzött felette az ormótlan Pobeda (Győzelem). Azóta csak Kazahsztán
legmagasabb hegye. Egyike a volt Szovjetunió területén található öt
hétezresnek, melyeknek megmászása a hópárduc cím elnyerésének feltétele.
Magassága több forrás szerint is "csak" 6995m, de ez az érték a legmagasabb
sziklás pontra vonatkozik. Csúcsát vastag hó- és jégréteg fedi, így
legmagasabb elérhető pontja valójában 7010-7020m is lehet. A Tian Shan
legnagyobb gleccserei veszik körül, a Dél- és az Észak-Inilcsek.

<p>
A Dél-Inilcsekről indul a klasszikus út. Ezt választották az első magyar
megmászók (Bazsantik János és Klotz Róbert, 1989), valamint az első magyar
hópárduc is (Erőss Zsolt, 1991), ugyanis a déli alaptábor közelében van a
7439m magas Pobeda is. Ezen az úton tavaly 11 mászót vitt el a lavina. Az
északi oldalon van egy biztonságosabb, de jóval meredekebb út — orosz skálán
5B nehézségű lenne, ha nem lenne végig fix kötél —, amely egy gerinc mentén
vezet fel a Csapajev kisebbik csúcsára, majd le a nyeregbe, ahol a klasszikus
úttal egyesülve a nyugati gerincen folytatódik. Északról korábban még nem
jutott fel magyar.

<p>
Csapatunk tagjai: Barna Dániel, Báthory Gábor, Csizmadia Péter, Gulyás Zoltán,
Varga György és Végh Zoltán. A hegyre az északi oldalról akarunk feljutni.
2005. július 17-én érkezünk Karkarából (2200m) helikopterrel az Észak-Inilcsek
gleccseren levő alaptáborba (4040m). Másnap túrázás, közben Dani egy
gleccsertóban extrém fürdőt vesz a jégtáblák között.  A 3. napon felmegyünk az
1. táborba (4550m). A csapat fele fenn alszik, másik fele lemegy. Az úton Dani
alatt beszakad a hóhíd egy lefelé szélesedő hasadék fölött. Lába a semmi
fölött kalimpál és csak a feje látszik ki, amikor sikerül megkapaszkodnia.
Gulyás Zoli húzza ki egy hevederrel. Az 5. naptól kezdve a csapat kétharmada
nagyjából együtt mozog. Többször nem megyünk vissza az alaptáborba, csak
felfelé költözgetünk. A maradék egyharmad az alaptáborban váltja egymást
gyomorrontás és egyéb betegségek miatt. A 12. napon négyen teljes cuccal
felmászunk a Csapajevre (6100m) és onnan tovább a nyeregbe (5850m). Erős a
szél, egy nagy gödröt ásunk a sátraknak és hótéglákkal kerítjük körül. Ez
segít valamit, de reggelre így is minden behavazva.

<p>
A csúcsra a 13. napon reggel 7-kor indulunk. Hosszú gyaloglás a hóban, majd a
meredek, sziklás nyugati gerinc. 6500m felett a gerinctől jobbra, egy kuloáron
fel, aztán jobbra ki. 6800m. Még egy kis sziklamászás, aztán hótaposás
hullafáradtan. Délután 4 körül, aznap másodikként érek a "hivatalos" csúcsra,
a széltépte zászlóhoz, ahol a nyomok véget érnek. A hőmérő talán -10 °C-ig
menne le, ha megvárnám, de a szél miatt sokkal hidegebbet érzek. Száz
méterrel arrébb megvan az igazi csúcs. Minden irányban felhők, csak a Pobeda
emelkedik ki közülük. Sietek a fotókkal, nehogy a szél közben eltüntesse a
nyomaimat. Aztán vissza a zászlóhoz és onnan le. Találkozok 2-3
ismeretlennel, aztán Gyurival 6830m-en, aztán két amerikai, végül Dani és
Gábor 6800m körül, az utolsó kunsztos részen. Náluk nincs jumár, "tisztán"
másznak és tibloc-kal biztosítják magukat. Így sokkal nehezebb, ráadásul már
kezd későre járni.  Gábor visszafordul, megyünk lefelé. Ereszkedés közben
legalább húsz alkalommal leesik az új hágóvasam. Szürkületkor, fél 9 körül
érek a sátorhoz. Gyuri 6-ra ért a csúcsra, Dani kicsit később. A sátrakhoz
11-re, valamint éjfélre érnek.

<p>
Később a két Zoli is feljut a hármasig, különböző időpontokban. Egyedül
próbálkoznak a csúcstámadással, de nincs szerencséjük és visszafordulnak
6600-6700m körül. Én az alaptábori várakozás közben felmászok két kisebb
csúcsra, a Bajankol 4650m-es mellékcsúcsára és a Han Tengri oldalában álló
4480m-es toronyra. Utóbbi nagyrészt könnyű jégmászás, csak egy rövid szakaszon
meredekebb (talán 70°), a felső 60 méter pedig legfeljebb II-es szikla.

<p>
A helikopterre hiába várunk napokig, ugyanis lezuhant, összetört és teljesen
kiégett a hegy túloldalán. Szerencsére mindenki túlélte, csak égési
sérüléseket szereztek és az egyik pilóta lába tört el. Végül egy katonai
MI-8-assal jutunk vissza Karkarába. Ezután Almati és Türkisztán, a többiek már
nem akarnak mászni. Én viszont még az alaptáborban kaptam egy ötletet, ami
talán szólóban is működik...

<p>
A Tian Shan északi részén, Almati és az Isszik-Kul tó között magaslanak az
"Ili folyón túli színes hegyek", a Zailijszkij Alatau. Valójában fehér hegyek
is találhatók itt; több 4000m feletti csúcs és az 5020m magas Talgar. Én egy
négyezrest keresek, amit (tudtommal) még nem mászott magyar. Augusztus 10-én
este 8-kor érek a Mologyozsnij (4147m) közelébe, egy elhagyott épület-,
lakódoboz- és roncshalmazhoz. Mégsem teljesen elhagyatott, az egyik épületből
fény szűrődik. Ez a meteorológiai állomás, ahol az általam tervezett útról is
fel tudnak világosítani. Szergej, a meteorológus szerint az észak-keleti fal
2B nehézségű jégmászás, nagyjából bármerre is megyek pontosan. Vodkázás
éjfélig, aztán végre alvás, három napja először vízszintesen! Reggel 5:20-kor
indulok, egy óra alatt érem el a hegy lábát (3650m), ahonnan két
jégszerszámmal mászok. Szintben az első 200 méteren kb. 50° az átlagos
meredekség, aztán már csak 30-40°. Az időjárással nincs szerencsém. Esik,
feljebb havazik, a látótávolság lecsökken. Eltévedni azonban nehéz lenne, a
gradiensirány jó lesz. A csúcs alatti lankásabb részen hasadékok, itt már csak
azért mászom négykézláb, hogy be ne szakadjak. 8:20-kor érem el a csúcsot.
Közben megjavul az idő. Lefelé a keleti gerincen (1B) két óra alatt érek
vissza a meteorológiai állomásig. Innen gyalog négy óra Medeu, közben bőrig
ázom. Másnap láz és fejfájás, de megérte. 13-án repülünk haza.

<br>

<p align="RIGHT">Csizmadia Péter</p>

</body>
</html>
