<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
<head>
  <meta http-equiv="Content-Type" content="text/html; charset=utf-8">
  <meta http-equiv="Content-Style-Type" content="text/css">
  <title>Han Tengri</title>
  <style type="text/css">
    body {font-family: verdana,arial,helvetica,sans-serif; font-size: 10pt;
	  text-align: justify; width: 405px; margin-left: 8px;}
  </style>
</head>
<body>

<h1>Han Tengri</h1>

<p>
A Han Tengri a Föld legészakibb hétezrese és egyben Kazasztán legmagasabb
csúcsa. Közel szabályos piramis alakú, hasonlóan a Matterhornhoz és az Ama
Dablamhoz. Türk, hun és mongol nyelveken a <i>han</i> vagy <i>kán</i>
uralkodót jelent, a <i>tengri</i> vagy <i>tenger</i> jelentése pedig ég,
felsőbb szellemek vagy Isten.  Han Tengri tehát az Egek Ura vagy Égi Szellemek
Ura. Magassága több forrás szerint is "csak" 6995m, de ez az érték a
legmagasabb sziklás pontra vonatkozik. Csúcsát vastag hó- és jégréteg fedi,
így legmagasabb elérhető pontja valójában 7010-7020m is lehet. A Tian Shan
legnagyobb gleccserei veszik körül, a Dél-Inilcsek (60km) és az Észak-Inilcsek
(35km).

<p>
A Dél-Inilcsekről indul a klasszikus út (M. Pogrebeckij, 1931). Ezt
választották az első magyar megmászók (Bazsantik János és Klotz Róbert, 1989),
valamint az első magyar hópárduc is (Erőss Zsolt, 1991), ugyanis a déli
alaptábor közelében van a Tian Shan másik hétezrese, a Pobeda (7439m). Ezen az
úton tavaly 11 mászót vitt el a lavina. Az északi oldalon van egy
biztonságosabb, de meredekebb út, amely egy gerinc mentén vezet fel a Csapajev
kisebbik csúcsára (6100m), majd onnan le a két csúcs közötti nyeregbe (5850m),
ahol egyesül a déli úttal. Nehézsége orosz skálán 5B lenne, ha nem lennének
végig fix kötelek. Északról korábban még nem jutott fel magyar.

<p>
Csapatunk tagjai: Barna Dániel, Báthory Gábor, Csizmadia Péter, Gulyás Zoltán,
Varga György és Végh Zoltán. 2005. július 17-én érkezünk Karkarából (2200m)
helikopterrel az Észak-Inilcsek gleccseren levő alaptáborba (4040m). Másnap
túrázás, közben Dani extrém fürdőt vesz egy gleccsertóban, a jégtáblák között.
A harmadik napon a mélység vonzásába kerül, az első táborból visszafelé
jövet szakad be alatta a hóhíd egy lefelé szélesedő hasadék fölött. Lába a
semmi fölött kalimpál és csak a feje látszik ki, amikor sikerül
megkapaszkodnia. Gulyás Zoli (GZ) húzza ki egy hevederrel. Az 5. naptól
kezdve a csapat kétharmada nagyjából együtt mozog, többször nem megyünk vissza
az alaptáborba, csak felfelé költözgetünk. A maradék egyharmad közben lenn
váltja egymást gyomorrontással, lázzal és fejfájással.

<p>
A 12. napon négyen teljes cuccal felmászunk a Csapajevre, majd onnan le a
nyeregbe. Az erős szél miatt azonnal ásunk egy nagy hógödröt és hótéglákkal
kerítjük körül. Így is mindent ellep a hó, de legalább a sátrak nem kapnak
szárnyra. Másnap reggel 7-kor elindulunk fölfelé. Hosszú gyaloglás a hóban,
majd a meredek, sziklás nyugati gerinc. 6500m felett a gerinctől jobbra, egy
kuloáron fel, aztán jobbra ki. 6800m Még egy kis sziklamászás, aztán hótaposás
hullafáradtan. Délután 4 körül, aznap másodikként érek a "hivatalos" csúcsra,
egy széltépte zászlóhoz, ahol a nyomok véget érnek. Száz méterrel arrébb és
szintben 20-25 méterrel feljebb pedig megtalálom az igazi csúcsot. Minden
irányban felhők, csak a Pobeda emelkedik ki közülük. Lefelé menet találkozok
2-3 ismeretlennel, aztán Gyurival 6830m-en, aztán két amerikai, végül Dani és
Gábor 6800m körül, az utolsó kunsztos részen. Náluk nincs jumár, "tisztán"
másznak és tibloc-kal biztosítják magukat. Így sokkal nehezebb, ráadásul már
kezd későre járni. Gábor visszafordul, megyünk lefelé. Ereszkedés közben
legalább húsz alkalommal leesik az új hágóvasam, de sikerül szürkületig, fél 9
körül a sátorhoz érnem. Gyuri 6 körül, Dani kicsit később ért a csúcsra. A
sátrakhoz 11-re, valamint éjfélre érnek.

<p>
Később a két Zoli is feljut a hármasig, különböző időpontokban. Egyedül
próbálkoznak a csúcstámadással, de nincs szerencséjük, 6600-6700m környékén
fordulnak vissza. Én az alaptábori várakozás közben még felmászok a Bajankol
egy 4650m magas előcsúcsára és a Han Tengri oldalában álló kis toronyra
(4480m).

<p>
A helikopterre hiába várunk napokig, ugyanis közben lezuhant, összetört és
teljesen kiégett a hegy túloldalán. Végül egy katonai MI-8-assal jutunk vissza
Karkarába. Ezután Almati és Türkisztán, a többiek már nem akarnak mászni. Én
viszont még az alaptáborban kaptam egy ötletet, ami egyedül is működhet. A
Tian Shan északi részén, Almati és az Isszik-Kul tó között magaslanak az "Ili
folyón túli színes hegyek", a Zailijszkij Alatau, melynek legmagasabb csúcsa a
Talgar (5020m). Az én célom a 4147m magas Mologyozsnij, amelyet (tudtommal)
még nem mászott magyar. Augusztus 11-én hajnalban indulok a hegy közelében
levő meteorológiai állomástól és egy óra gyaloglással érem el a 2B nehézségű
út beszállását (3650m), a havas-jeges észak-keleti fal alatt. Innen két
jégszerszámmal mászok. Az időjárással nincs szerencsém, de további két óra
alatt elérem a csúcsot, ahol már süt a nap. Lefelé a keleti gerincen (1B)
megyek vissza a meteorológiai állomáshoz. Onnan még négy óra gyaloglás Medeu
(1700m), közben úgy bőrigázom, hogy a repülő indulásáig maradó két napot fájó
fejjel, lázas betegen töltöm. Sebaj, megérte.

<br>

<p align="RIGHT">Csizmadia Péter</p>

<h2>Linkek</h2>

<ul>
<li><a href="http://www.mountex.hu/index.php?ac=news&value=76">A cikk teljes
    változata.</a>
<li>A mi kis kirándulásunk támogatói:<br>
    <a href="http://www.mountex.hu" target="_blank">
    <img src="Mountex_logo.jpg" width="200" height="50" border="0"
	 alt="MOUNTEX" style="vertical-align:top"></a>
    &nbsp;&nbsp;&nbsp;
    <a href="http://www.sportmedia.hu" target="_blank">
    <img src="sportmedia_logo-50x50.gif" width="50" height="50" border="0"
	 alt="Sport Media" style="vertical-align:top"></a></li>
</ul>

</body>
</html>
